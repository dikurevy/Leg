# 1-2-3

En lille hurtig opvarmnings-leg, der sætter gang i både krop og hjerne.

## Setup

Legen har et antal faser. I hver fase finder alle ud i par, 2 og 2, kigger hinanden i øjnene, og prøver at udføre proceduren. Parrene må gerne skifte undervejs. Den der kører legen må gerne opfordre til at tempoet øges efterhånden som folk bliver trygge ved proceduren.
Mellem hver fase, går alle ud i en rundkreds, og får forklaret hvordan næste fase foregår. (Demonstreret af den der kører legen.)

### Fase 1

Spillerne skal tælle til 3, men skiftes til at sige et tal. Efter 3 starter man forfra på 1. Dvs:

* Person 1: 1
* Person 2: 2
* Person 1: 3
* Person 2: 1
* Person 1: 2
* ...

### Fase 2

Samme som fase 1, men i stedet for at sige 1, så skal man klappe. (Og ikke sige noget.)

### Fase 3

Samme som fase 2, men i stedet for at sige 2, så skal man hoppe på stedet, med samlede ben. (Og ikke sige noget.)

### Fase 4

Samme som fase 3, men i stedet for at sige 3, så holder man fødderne solidt plantet i jorden, hæver en knytnæve og råber "Woo!". (Så man kan høre de mener det.)

## Variation

Kræver 1 lang pind pr. mand (tænk á la en [bō](https://en.wikipedia.org/wiki/B%C5%8D)). 

## Fase 1

I en rundkreds (dvs ikke parret op) tager hver spiller pinden i højre hånd og øver sig i følgende 1-2-3 mønster:

1. Skift hånd.
2. Skift hånd.
3. Frem og tilbage med pinden.

De må gerne tælle imens, men når de er trygge ved proceduren, bed dem om at gøre det uden at tælle 1-2-3.

## Fase 2

Parret op, kør samme øvelse som i fase 1, men i skridt 3 stikker man begge hænder frem, og bytter pind med modparten.

De må gerne tælle imens, men når de er trygge ved proceduren, bed dem om at gøre det uden at tælle 1-2-3.

## Fase 3

Folk opdeles nu i grupper af 2 par, som sættes på kryds. Dvs:

    1
   2 4
    3
    
Hvor 2/4 er det par, og 1/3 er et par.

De skal nu udføre øvelsen fra fase 2 uden at ramme ind i hinanden. Giv dem 2-3 min til at diskutere hvordan de vil gribe det an.

De må ikke tælle imens, men må gerne lave lyde for at komme i sync. Når de er trygge nok ved proceduren, bed dem om at gøre det lydløst.

## Fase 4

Alle stiller sig nu i rundkreds igen og bliver bedt om ikke at sige noget mere, heller ikke for at koordinere indbyrdes.

Man skal nu udføre øvelsen fra fase 2, men hvor man stikker hænderne ud til siden og griber sidemakkerens pind.

Når folk er trygge og det kører, bed dem om at lukke øjnene og fortsætte.
